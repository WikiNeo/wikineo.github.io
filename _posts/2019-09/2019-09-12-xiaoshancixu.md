---
title:  "小山词序"
published: true
---

晏叔原，临淄公之暮子也。磊隗权奇，疏于顾忌，文章翰墨，自立规模，常欲轩轾人，而不受世之轻
重。诸公虽称爱之，而又以小谨望之，遂陆沉于下位。平生潜心六艺，玩思百家，持论甚高，未尝以沽
世。余尝怪而问焉，曰：“我槃跚勃窣，犹获罪于诸公，愤而吐之，是唾人面也。”乃独嬉弄于乐府之
余，而寓以诗人之句法，清壮顿挫，能动摇人心。士大夫传之，以为有临淄之风耳，罕能味其言者。

余尝论：“叔原，固人英也；其痴亦自绝人。”爱叔原者，皆愠而问其目，曰：“仕宦连蹇，而不能一傍
贵人之门，是一痴也；论文自有体，而不肯一作新进士语，此又一痴也；费资千百万，家人寒饥，而面
有孺子之色，此又一痴也；人百负之而不恨，己信人，终不疑其欺己，此又一痴也。”乃共以为然。虽
若此，至其乐府，可谓狎邪之大雅，豪士之鼓吹，其合者《高唐》、《洛神》之流，其下者岂减《桃
叶》、《团扇》哉？

余少时，间作乐府，以使酒玩世。道人法秀独非余以笔墨劝淫，于我法中当下犁舌之狱，特未见叔原之
作耶？虽然，彼富贵得意，室有倩盼慧女，而主人好文，必当市致千金，家求善本，曰：“独不得与叔
原同时耶！”若乃妙年美士，近知酒色之虞；苦节臞儒，晚悟裙裾之乐，鼓之舞之，使宴安酖毒而不
悔，是则叔原之罪也哉？山谷道人序。

- 磊隗权奇: 形容才能卓越，性格奇特。
- 轩轾：可理解为评判
- 槃(pán)跚勃窣(sū)：槃跚，同“蹒跚”，跛行貌。勃窣，匍匐而上貌。
- 虞: 忧虑
- 苦节臞(qú)儒：因过度节制而消瘦的书生。
- 酖(dān): 耽沉溺，迟延的意思
